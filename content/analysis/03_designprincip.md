---
Title: Rapport - Designprinciper
Description: Designprinciper
Template: analysis
KmomId: 03_designprincip
MenuTitle: Designprinciper
---

Designprinciper
-------------------

I denna rapport analyserar jag tre webbplatser inom kategorin "personsidor"
ur ett designperspektiv. Analysen har som syfte att försöka identifiera om man
använder sig av några särskilda designprinciper eller något annat tongivande i
designen. Rapporten omfattar också en analys, enligt samma mall, av min egna
(denna) portfoliosida.

###Urval
Mitt urval av webbplatser baserar sig på webbplatser för personer som jag på
något sätt kommit i kontakt med via t.ex. tv eller musik. Urvalet får ses
som slumpartat i det att jag valt ut personer som råkade dyka upp i huvudet
för tillfället. Jag har gallrat i urvalet i viss mån, genom att jag a) valt att
inte ta med webbplatser som bara är en startsida med länkar till olika sociala
medier och b) där designen inte känns nog genomtänkt.

###Metod

Som grund för mina analyser använder jag boken "The Principles of
Beautiful Web Design" och Mary Stribleys artikel "Design elements and
principles", publicerad på Canva.com. Jag har valt att fokusera på hur
webbplatserna använder kolumner/grid-system, hur de lyckas/misslyckas med att
uppnå balans och enhetlighet samt hur väl valet av typsnitt och färger
fungerar med webbplatsens helhet.

Först presenterar jag resultatet för var och en av de tre webbplatserna, och
slutligen sammanfattar jag mina intryck i en analystext.

För att få en vettig avgränsning analyserar jag endast
desktopversionen av respektive webbplats.

###Resultat

####Anders Lundin - anderslundin.se

Webbplatsen presenterar Anders Lundins professionella profil och dess syfte är
i första hand att promota honom och hitta nya uppdragsgivare (på sidan finns
kontaktuppgifter till hans bokare).


<a href="../image/analysis/analysis_03_anderslundin.png" target="_blank" title="anderslundin.se">
    <img src="../image/analysis/analysis_03_anderslundin.png?h=220" class="report-analysis-inline-img" alt="anderslundin.se">
</a>

Designen är egentligen relativt ren och proper, men tack vare ett par
designgrepp ger den ett lekfullare/mänskligare intryck. Den växlande
hero-bilden med blicken riktad åt olika håll ger en känsla av rörelse och
bidrar till det lekfulla intrycket.

Anders Lundin är en folkkär och välkänd mediaprofil med en trevlig och inte
särskilt kontroversiell framtoning. Jag tycker designen lyckas ringa in
detta ganska bra.

Webbplatsen är uppbyggd utifrån två kolumner som ibland bryts av i form av
centrerade textstycken som täcker båda kolumnerna. Användandet av två
kolumner skapar en balans som ibland är symmetrisk (text i båda kolumner),
ibland asymmetrisk (text i en kolumn, ett citat i den andra). För vissa
rubriker används ett typsnitt som ska se handskrivet ut. Från Anders
senaste skiva har man hämtat en streckad linje som återkommer i menyn.
Färgerna har låg mättnad och den gula rubrikfärgen samt de bråglå och den
rostfärgade bakgrundsfärgerna utgör ett triadiskt färgschema.

Samma typsnitt (sans-serifer) och färger återkommer på alla sidor, och det gör
också de två kolumnerna, förutom i fotoalbumet där de istället ersätts av 4-6
(beroende på skärmbredd) smalare kolumner.

####Armin Laschet - armin-laschet.de

Armin Laschet är ministerpresident i Nordrhein-Westfalen i Tyskland och
kandiderar också till ordförandeposten i konservativa CDU. Webbplatsen är både
en kampanjsida för ordförandevalet och en plats där han kommunicerar sina
politiska åsikter.

<a href="../image/analysis/analysis_03_arminlaschet.png" target="_blank" title="armin-laschet.de">
    <img src="../image/analysis/analysis_03_arminlaschet.png?h=220" class="report-analysis-inline-img" alt="armin-laschet.de">
</a>

Webbplatsen har en luftig design med en stor hero-image. I övrigt kännetecknas
designen av tydliga rubriker, stiliga bilder och en blå, konservativ färg.

Webbplatsen lyckas bra med att förmedla en känsla av en person som aspirerar på
en maktposition. Webbplaten är tydlig och andas mer business än lekfullhet. Den
stora hero-bilden med både EU-flagga och Tysklandsflagga i bakgrunden förstärker
intrycket.

Tre kolumner utgör stommen i designen. Ibland fördelas innehållet efter gyllene
snittet, där en text upptar två tredjedelar av bredden. Man bryter ibland av
mot trekolumnersprincipen helt: vissa element täcker hela sidans bredd, och
ibland är utrymmet uppdelad i bara två delar. Startsidan har två "bildkluster"
som har en sorts asymmetrisk balans, t.ex. här:

<a href="../image/analysis/analysis_03_arminlaschet_example.png" target="_blank" title="Assymetrisk balans">
    <img src="../image/analysis/analysis_03_arminlaschet_example.png?h=220" class="report-analysis-inline-img" alt="Asymmetrisk balans">
</a>

Färgschemat utgörs av en mörkblå färg och en gul färg som nästan är
varandras komplementfärger. För både rubriker och brödtext används sans-serifer.

De undersidor som finns delar samma design som startsidan: text på två
tredjedelsbredd, och med samma typsnitt och färgschema.


####Du Blonde - dublonde.co.uk

Webbplatsen promotar indierockartisten Du Blonde och visar upp hennes musik,
konst och listar hennes tidigare uppdragsgivare som konstnär.


<a href="../image/analysis/analysis_03_dublonde.png" target="_blank" title="dublonde.co.uk">
    <img src="../image/analysis/analysis_03_dublonde.png?h=220" class="report-analysis-inline-img" alt="dublonde.co.uk">
</a>

Färgvalet är djärvt och sticker verkligen ut. Det gäller också valet av bilder
och loggans design.

Du Blonde jobbar med ganska kaxig scenklädsel/musikvideor/konst och
webbplatsens design fångar detta bra tycker jag.

Det finns inget genomgående kolumnsystem som återkommer på alla sidor. Den
stora logotypen längst upp och de kontrastrika färgerna är det
som är definierande för webbplatsens design. Den stora
bakgrundsbilden med tigermönstret på start- och kontaktsidorna blir nästan
som en tapet, en textur. Tigermönstret harmoniserar med logotypens
typsnitt, som ser ut att kunna vara utrivet av tigerklor.

Designen skiljer sig åt ganska mycket mellan de olika undersidorna. Men färger,
och typsnitt i rubriker och text (sans-serif) är återkommande, harmoniserande
faktorer som skapar en sorts enhet.

Headern är densamma på alla sidor, men t.ex. bakgrund, sidbredd och uppdelning
i kolumner skiljer sig åt mellan sidorna.

###Analys

Känslan som förmedlas av de tre webbplatsernas design skiljer sig åt en del,
vilket inte är så märkligt eftersom de skapats i väldigt olika syften och för
olika publik. Något de har gemensamt är att de alla effektivt lyckas sätta an
tonen direkt när man kommer till startsidan genom en stor bild "above the fold".

Webbplatserna för Anders Lundin och Armin Laschet utgår båda från en sorts
grid. På Anders Lundins webbplats delas innehållet upp i två kolumner, där
vänster- resp. högersidan omväxlande utgörs av text, bild eller en länk skriven i
typsnittet "Permanent Marker". På grund av hur bilder och texter omväxlande
hamnar till vänster resp. höger skapas en sorts harmoni. Rubriker och vissa
segment upptar båda kolumnerna. Genom att använda olika bakgrundsfärger på
olika segment på samma sida lyckas webbplatsen få in mycket information utan
att det känns tungrott eller tråkigt.

Armin Laschets webbplats bygger istället på tre kolumner. Även här har man
jobbat med att få till dynamiken. T.ex. förekommer bildkluster vars placering
inte verkar ha någon särskild struktur, men där man ändå lyckas uppnå en
asymmetrisk balans. Texter använder två tredjedelar av bredden, d.v.s.
gyllene snittet.

Något genomgående kolumnsystem finns inte på Du Blondes webbplats. Även
innehållets bredd skiljer sig faktiskt åt mellan de olika undersidorna. Det kan
låta slappt, men jag tror det finns en tanke bakom att låta webbplatsen vara
lite "kaotisk", det gör den mindre tråkig. Hennes sida har också andra faktorer
som lyckas skapa en känsla av enhetlighet.

Tittar man på hur färger används så håller sig alla tre till ett färgschema över
respektive webbplatsen. Även här tycker jag alla tre lyckats välja
färger som passar webbplatsens profil. Anders Lundins webbplats har trygga
färger med inslag av lekfullet (den gula färgen), Armin Laschets har en klassisk
konservativ blå färg, med komplementfärgen gul i vissa knappar, medan Du Blonde
har skrikiga gula och rosa färger som rimmar bra med kaxigheten. Rosa och gult är
dessutom färger som ofta återkommer i hennes illustrationer.

Typsnitten på de tre webbplatserna är överallt sans-serifer, och de har bidragit
till att skapa en enhetlig känsla på alla tre sidor. Ett undantag är hur
typsnittet "Permanent Marker" på Anders Lundins webbplats främst förekommer
på ett par sidor, och sedan ytterst sparsamt på övriga sidor.
Ett positivt exempel finns annars på Du Blondes webbplats: typsnittet i
logotypen ser ut att kunna vara framklöst av en tiger, och passar därför smart
ihop med den tigermönstrade bakgrunden.

####Analys av min portfoliosida

Webbplatsen har ett betongtema som lutar åt konst-/kulturhållet, och
som skapats av framförallt footerbilden, bakgrundsbilden i headern och den grå
bakgrundsfärgen.

Känslan som ska förmedlas är enhetlighet och stilrenhet, och det tycker jag
lyckas relativt bra.

Headern sätter an tonen på sidan, med en textur i form av betongbakgrund.
Den svartröda avgränsarbilden mellan header och huvudinnehåll använder gyllene
snittet som "rytm" som repeterar 2 delar följt av 1 del.

Start- och omsidorna utgörs av en bred kolumn som täcker hela sidan, medan
översiktssidorna för galleri-, redovisnings- och rapportsidorna är uppbyggda
kring  ett trekolumnersgrid som följer betongtemat. För att skapa en känsla av
djup i vad som annars bara vore olika nyanser av grått har gridelementen fått
en inramning i form av skuggor. Djup i form av skuggor förekommer också på  
textsidorna för rapporterna och analyserna. På dessa sidor finns en meny till  
vänster, som på analyssidan utgör cirka en tredjedel av sidbredden.

Sidan hade mått bra av ett mer enhetligt användande av trekolumnersgridet. På  
redovisnings- och rapportsidorna hade menyn då fått uppta en tredjedel av sidan,
istället för att låta menytextbredden avgöra menyns bredd. På start- och om-
sidorna hade man kunnat låta en bild utgöra en tredjedel av bredden, och texten
de resterande två tredjedelarna.

Det hade gett ett stilrenare intryck om logotyp, sidtitel och
meny hade följt samma imaginära baslinje. Nu ser menyns position slumpartad ut.

Jag har valt att låta webbplatsen vara oförändrad och istället ta med dessa
tankar in i kommande projekt.

###Referenser

Beaird, George, Walker 2020:
The Principles of Beautiful Web Design, 4th Edition

Mary Stribley, Canva.com:
[https://www.canva.com/learn/design-elements-principles/]

###Övrigt

Vid tangentbordet: Richard Axelsson
